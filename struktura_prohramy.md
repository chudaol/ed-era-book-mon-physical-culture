<div id="hypercomments_widget" class="js-hypercomments-widget invisible"></div>

Структура програми
=============================================

Програма предмету “Фізична культура” складається з пояснювальної записки і таких розділів:

І. Теоретико-методичні знання.

ІІ. Способи рухової діяльності:
*	школа культури рухів з елементами гімнастики;
*	школа пересувань;
*	школа м’яча;
*	школа стрибків; 
*	школа активного відпочинку (рекреації);
*	школа розвитку фізичних якостей;
*	школа постави.

ІІІ. Додатки:
*	Використання бальної оцінки в системі педагогічного контролю фізичної підготовленості школярів. 
*	Система оцінювання фізичної підготовленості школярів 7-10 років.
*	Лист контролю фізичної підготовленості учня.
*	Критерії оцінювання навчальних досягнень учнів з предмета «Фізична культура».
*	Тестові завдання для оцінювання теоретичних знань учнів 2-4 класів.  
*	Орієнтовний перелік типових навчально-наочних посібників та обладнання з фізичної культури для загальноосвітніх та професійно-технічних навчальних закладів.
*	Умови виконання вправ для визначення резервних можливостей учнів.
*	Інформація для вчителя фізкультури щодо олімпійської тематики.

На відмінність від попередніх, у цій програмі  навчальний матеріал розподілений не за видами спорту, а за «школами», до яких увійшли вправи, об’єднані  за способами рухової діяльності.

До школи культури рухів увійшли вправи основної гімнастики, стройові вправи і команди, елементи акробатики, вправи корегувальної спрямованості та ті, що пов’язані із незвичним положенням тіла у просторі. 

До школи пересувань увійшли життєзабезпечуючі способи пересувань: ходьба, біг, танцювальні кроки, лазіння та перелізання, пересування на лижах та ковзанах, плавання. У разі відсутності умов для проведення лижної, ковзанярської підготовки або плавання, навчальні години використовуються для вивчення інших складових програми. 
Школа м’яча включає вправи з малим і великим м’ячем. Пропоновані вправи дозволять школярам в подальшому оволодіти навичками метань та основами спортивних ігор: волейболу, гандболу, баскетболу, футболу тощо.

Школа стрибків об’єднує види стрибків: зі скакалкою, стрибки у глибину, висоту, довжину, опорні стрибки.
До школи активного відпочинку (рекреації) увійшли рухливі й народні ігри, які систематизовані за відповідними «школами». Водночас, враховуючи різнобічну спрямованість ігрового матеріалу й комплексний підхід у розвитку фізичних здібностей, його можна вводити в уроки, на яких формуються навички з різних «шкіл». Крім того, ця «школа» містить основи туризму. Всі компоненти цього розділу спрямовані на формування в учнів умінь і навичок, які вони можуть використовувати під час активного відпочинку.

У школі розвитку фізичних здібностей запропоновано вправи, що систематизовані за ознаками функціональної дії для розвитку певних фізичних здібностей.  Це дозволить вчителю підбирати необхідні вправи, розробляти на їхній основі різноманітні комплекси, використання яких дозволить планувати навантаження і забезпечувати наступність у розвитку основних фізичних якостей.

Школа постави спрямована на формування стереотипу правильної постави. Виховання відчуття правильної постави досягається за умови багаторазового повторення правильного положення тіла з різних вихідних положеннях та під час пересування. 

Порушення постави визначається візуально: під час зовнішнього огляду перевіряють висоту розміщення плечових ліній, нижніх кутів лопаток. Асиметрію лопаток визначають і за допомогою вимірів сантиметровою стрічкою методом “трикутник”: дитина перебуває у своїй звичайній позі, а вимірюють сантиметровою стрічкою такі показники: від VII шийного хребця (який найбільше виступає) до нижнього кута лівої та правої лопатки. Якщо постава фізіологічно нормальна, то ці відстані рівні.

До школи постави увійшли вправи, що сприяють  вихованню координації рухів, суглобно-м’язового відчуття, вміння управляти своїм тілом, вправи на рівновагу та балансування, на розвиток рухливості суглобів.

Враховуючи психологічні  особливості молодших школярів, програма дозволяє планувати комплексні уроки, які дають можливість включати в урок різнопланові  фізичні вправи, що підвищать зацікавленість та емоційний стан учнів. 
Навчати молодших школярів руховим діям доцільно,  застосовуючи переважно ігровий метод. Це  сприятиме створенню позитивного емоційного клімату і формуванню стійкого інтересу до занять фізичною культурою.

Теоретичний матеріал тісно пов’язаний із практичним. Він передбачає формування в учнів основ знань про особисту гігієну, загартування, самоконтроль, організацію найпростіших форм самостійних занять фізичними вправами, історію та сьогодення олімпійського руху. Планування теоретичного матеріалу може здійснюватись як на самостійні теоретичні уроки так і вивчатись у процесі уроків фізичної культури.

У кінці кожної «школи» надаються орієнтовні навчальні нормативи й вимоги.  У таблицях контрольних навчальних нормативів і вимог  із деяких видів випробувань з’являється поняття «норма». Поняття  “норма” характеризує належний (“безпечний”) рівень фізичного здоров’я.

З метою визначення вихідних даних (вересень-жовтень) та динаміки фізичної підготовленості учнів проводиться визначення їх резервних можливостей   за видами, що визначають рівень розвитку основних фізичних якостей:
<li> швидкості – біг до 30 м (залежно від віку і статі);</li> 
<li> витривалості – біг, спортивна ходьба  або змішане пересування на довгі дистанції (залежно від віку і статі);</li> 
<li> гнучкості – нахил тулуба вперед з положення сидячи;</li> 
<li> сили – підтягування у висі та у висі лежачи;</li> 
<li> спритності – “човниковий” біг 4 х 9 м з перенесенням предмета;</li> 
<li> швидкісно-силових якостей – стрибок у довжину з місця. </li> 

Визначення  резервних можливостей   учнів рекомендується здійснювати декілька разів протягом навчального року. Види діяльності та час для його проведення вчитель обирає з врахуванням пори року, матеріально-спортивної бази школи. Наведені вище види вправ  можуть бути доповнені іншими вправами (на розгляд учителя).

Результати, досягнуті учнями протягом навчального року під час  визначення  їхніх резервних можливостей  **не оцінюються**.  Вони  є орієнтирами для подальшої корекції роботи учнів для вдосконалення рівня власної фізичної підготовленості й дають учителю можливість вносити корективи з метою ефективного використання різних форм і методів навчання.

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>